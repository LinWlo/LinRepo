# 诗词
## 纳兰容若
### 虞美人（绿阴帘外梧桐影）
虞美人
绿阴帘外梧桐影，玉虎牵金井。怕听啼鴂出帘迟，恰到年年今日两相思。
凄凉满地红心草，此恨谁知道。待将幽忆寄新词，分付芭蕉风定月斜时。
### 虞美人（秋痕满地无人省）
虞美人·秋夕信步
秋痕满地无人省，露湿琅玕影。闲阶小立倍荒凉，还剩旧时月色在潇湘。
薄情转是多情累，曲曲柔肠碎。红笺向壁字模糊，忆共灯前呵手为伊书。
### 虞美人（银床淅沥秋梧老）
虞美人
银床淅沥青梧老，屟粉秋蛩扫。采香行处蹙连钱，拾得翠翘何恨不能言。
回廊一寸相思地，落月成孤倚。背灯和月就花阴，已是十年踪迹十年心。
### 虞美人（春情只到梨花薄）
虞美人
春情只到梨花薄，片片催零落。夕阳何事近黄昏，不道人间犹有未招魂。
银笺别记当时句，密绾同心苣。为伊判作梦中人，长向画图清夜唤真真。
### 虞美人（曲阑深处重相见）
虞美人
曲阑深处重相见，匀泪偎人颤。凄凉别后两应同，最是不胜清怨月明中。
半生已分孤眠过，山枕檀痕涴。忆来何事最销魂，第一折枝花样画罗裙。
### 虞美人（乞巧楼空）
虞美人·七夕
乞巧楼空，影娥池冷，佳节只供愁叹。丁宁休曝旧罗衣，忆素手、为予缝绽。
莲粉飘红，菱丝翳碧，仰见明星空烂。亲持钿盒梦中来，信天上，人间非幻。
### 青衫湿遍（青衫湿遍）
青衫湿遍·悼亡
青衫湿遍，凭伊慰我，忍便相忘。半月前头扶病，剪刀声、犹在银缸。
忆生来、小胆怯空房。到而今、独伴梨花影，冷冥冥、尽意凄凉。愿指魂兮识路，教寻梦也回廊。

咫尺玉钩斜路，一般消受，蔓草斜阳。判把长眠滴醒，和清泪、搅入椒江。
怕幽泉、还为我神伤。道书生、薄命宜将息，再休耽、怨粉怨香。料得重圆密誓，难断寸裂柔肠。
### 青衫湿遍（近来无限伤心事）
青衫湿遍·悼亡
近来无限伤心事，谁与话长更。从教分付，绿窗红泪，早雁初莺。
当时领略，而今断送，总负多情。忽疑君到，漆灯风飐，痴数春星。
### 沁园春（梦冷蘅芜）
沁园春·代悼亡
梦冷蘅芜，却望珊珊，是耶非耶。怅兰膏渍粉，尚留犀合；金泥蹙绣，空掩蝉纱。
影弱难持，缘深暂隔，只当离愁滞海涯。归来也，趁星前月底，魂在梨花。

鸾胶纵续琵琶。问可及、当年萼绿华。但无端摧折，恶经风浪；不如零落，判委尘沙。
最忆相看，娇讹道字，手翦银灯自泼茶。令已矣，便帐中重见，那似伊家。
### 沁园春（瞬息浮生）
沁园春
<font size=2>丁巳重阳前三日，梦亡妇淡妆素服，执手哽咽。语多不复能记，但临别有云：
“衔恨愿为天上月，年年犹得向郎圆。”妇素未工诗，不知何以得此也。觉后感赋。</font>

瞬息浮生，薄命如斯，低佪怎忘。记绣榻闲时，并吹红雨；雕阑曲处，同倚斜阳。
梦好难留，诗残莫续，赢得更深哭一场。遗容在，只灵彪一转，未经端详。

重寻碧落茫茫。料短发，朝来定有霜。便天上人间、尘缘未断；春花秋叶，触绪还伤。
欲结绸缪，翻经摇落，减尽荀衣昨日香。真无奈，倩声声邻笛，谱出回肠。
### 东风齐着力（电急流光）
东风齐着力
电急流光，天生薄命，有泪如潮。勉为欢谑，到底总无聊。
欲谱频年离恨，言已尽、恨未曾消。凭谁把、一天愁绪，按出琼萧。

往事水迢迢，窗前月、几番空照魂销。旧欢新梦，雁齿小红桥。
最是烧灯时候，宜春髻、酒暖蒲萄。凄凉煞、五枝青玉，风雨飘飘。
### 于中好（尘满疏帘素带飘）
于中好·十月初四夜风雨，其明日是亡妇生辰
尘满疏帘素带飘，真成暗度可怜宵。几回偷拭青衫泪，忽傍犀奁见翠翘。
唯有恨，转无聊。五更依旧落花朝。衰杨叶尽丝难尽，冷雨凄风打画桥。
### 南乡子（泪咽却无声）
南乡子·为亡妇题照
泪咽却无声，只向从前悔薄情。凭仗丹青重省识，盈盈。一片伤心画不成。
别语忒分明，午夜鹣鹣梦早醒。卿自早醒侬自梦，更更。泣尽风檐夜雨铃。